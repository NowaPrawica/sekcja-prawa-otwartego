## Wprowadzenie

W 2002 r. z projektu nowelizacji ustawy o radiofonii i telewizji wykreślono fragment „lub czasopisma”. Zdarzenie to ułatwiło Lwowi Rywinowi domaganie się łapówki od spółki Agora w zamian za wprowadzenie korzystnych dla niej zmian do ustawy. Jak ustaliła sejmowa komisja śledcza, bezpośrednio w dokonaniu tej zmiany brały udział dwie urzędniczki oraz prawnik z ministerstwa.

W 2001 r. powstał projekt prawa farmaceutycznego, który przewidywał odpowiedzialność za prowadzenie placówki „bez zezwolenia albo wbrew jego warunkom”. Z fragmentu tego w niejasnych okolicznościach zniknęły słowa „albo wbrew jego warunkom”, co zaowocowało powstaniem luki, przez którą państwo traci, według prasy, miliardy złotych.

W 1997 r. programista Eryk S. Raymond opublikował esej [„Katedra i bazar”](http://www.linux-community.pl/node/4), w którym przedstawił zalety otwartego modelu tworzenia oprogramowania, pozwalającego na przejrzystość, rozproszenie prac, lepsze uwzględnianie potrzeb użytkowników i szybsze wyłapywanie błędów. Uważamy, że prawo w swej istocie jest tworem zbliżonym do oprogramowania, a dostrzeżenie tej analogii oraz rozwijanie prawa (a także dokumentów programowych) w modelu bazarowym, z wykorzystaniem odpowiednich technologii, mogą przynieść szereg korzyści.

## Przejrzystość

Publicznie dostępna historia zmian oraz jawny model prac dają możliwość śledzenia, kto i w jakim momencie dokonuje edycji dokumentu. Przypadki fragmentów znikających w tajemniczy sposób z projektów ustaw nie miałyby dzięki temu racji bytu.

## Otwartość

Możliwość zgłaszania poprawek oraz uwag pozwoli na udział w pracach nad projektami tekstów zainteresowanym podmiotom i na lepsze uwzględnienie ich potrzeb.

## Partycypacja

Rozproszenie prac i narzędzia, dzięki którym można stosunkowo łatwo zgłaszać poprawki o różnym stopniu złożoności, pozwolą wykorzystać potencjał członków i sympatyków, przenosząc część ich aktywności internetowej na działania o konkretnych efektach. Stanowi to też znakomity przyczynek do współpracy międzypartyjnej i międzyorganizacyjnej.

## Jakość

Istnieją rozmaite reguły dotyczące tworzenia kodu, mówiące o tym, że powinien on być czytelny, możliwie mało złożony, nie zawierać powtórzeń etc. Dobry kod wykonuje się bez błędów i może być łatwo zmieniany przez programistę, a dobre prawo – jest zrozumiałe dla obywatela, nie generuje zbędnej biurokracji, może być łatwo stosowane przez urzędników i nie zawiera sprzeczności, niejednoznaczności ani luk. Kod komputerowy jest jednak tworem w bardziej rygorystyczny i mierzalny sposób podlegającym błędom; chcemy rozważyć zastosowanie rozwiązań służących do zapewniania jego jakości w procesie tworzenia prawa. Można wśród nich wymienić:

- metryki jakości kodu (np. liczba linii tekstu, złożoność cyklomatyczna);
- prawo Linusa (im więcej par oczu, tym łatwiej o dostrzeżenie błędów);
- analizę spójności tekstu, np. automatyczne znajdowanie odwołań do nieistniejących fragmentów.

## Konkluzja

Wykorzystanie wyspecjalizowanych narzędzi informatycznych do tworzenia prawa nie jest rozwiązaniem całkowicie nowym – wśród prekursorów należy wymienić m.in. Bundestag, który całe [niemieckie prawo federalne](https://github.com/bundestag/gesetze) publikuje na Githubie oraz Parlament Europejski i jego [narzędzie do zgłaszania poprawek AT4AM](http://at4am.org/). Chcemy zaproponować Sekcję Prawa Otwartego jako swego rodzaju eksperyment, narzędzie mające na celu stworzenie konkretnych projektów prawa, dokumentów programowych i analiz. Zapraszamy do współpracy środowiska zbliżone ideowo.
